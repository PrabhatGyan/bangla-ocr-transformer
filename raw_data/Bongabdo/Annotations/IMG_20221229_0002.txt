বর্তমানে কোনও ক্লাব নেই ক্রিস্তিয়ানো রোনাল্ডোর। বিশ্বকাপের আগে ম্যানচেস্টার ইউনাইটেডের সঙ্গে তাঁর বিচ্ছেদ হয়। দুই পক্ষের সমস্যার কারণেই এই সিদ্ধান্ত নেওয়া হয়। ফলে একজন ফ্রি এজেন্ট হিসেবে বিশ্বকাপ খেলেছেন তিনি। বিশ্বকাপে এবার স্বপ্নভঙ্গ হয়েছে পর্তুগালের। চোখের জলে মাঠ ছেড়েছেন রোনাল্ডো। বিশ্বকাপ শেষ, এবার তাঁর ভবিষ্যৎ কী হতে পারে তা নিয়ে সমর্থকদের মধ্যে আলোচনা শুরু হয়েছে। সম্প্রতি তাঁকে রিয়াল মাদ্রিদের মাঠে অনুশীলন করতে দেখায় জল্পনা শুরু হয়েছে। তবে এবার তাঁর ক্লাব ভবিষ্যৎ নিয়ে পাওয়া গেল নতুন আপডেট। জানা যাচ্ছে জল্পনা চলতে থাকা ক্লাব আল নাসেরে যোগ দিতে চলেছেন তিনি। বিশ্বকাপের সময় শোনা গিয়েছিল সৌদি আরবের ক্লাব আল নাসেরে যোগ দিতে চলেছেন ¤ ক্রিস্তিয়ানো রোনাল্ডো। সাংবাদিক বৈঠকে তাঁকে প্রশ্ন করা হলে তিনি আল নাসেরে যোগ দেওয়ার ব্যাপারটা উড়িয়ে দেন। পুরো জিনিসটা ফেক বলে তিনি উড়িয়ে দেন। তবে এবার শোনা যাচ্ছে অন্য খবর, জানা গেছে রোনাল্ডো যোগ দিতে চলেছেন আল নাসেরে। স্প্যানিশ সংবাদসংস্থায় প্রকাশিত খবরে বলা হয়েছে ২০৩০ সাল পর্যন্ত সৌদি আরবের ক্লাব আল নাসেরের সঙ্গে চুক্তি করতে চলেছেন ক্রিস্তিয়ানো রোনাল্ডো। এরমধ্যে আড়াই বছর তিনি প্লেয়ার হিসেবে খেলবেন ও ২০৩০ সালের ফুটবল বিশ্বকাপের বিডের জন্য তিনি অ্যাম্বাসাডর হবেন। ২০৩০ সালে বিশ্বকাপ আয়োজনের জন্য বিড দেবে সৌদি আরব, মিশর ও গ্রিস। ২০২৪ সালে ফিফার কংগ্রেসে সিদ্ধান্ত হবে ২০৩০ সালে কোন দেশ বিশ্বকাপ আয়োজন করতে পারবে। ফলে এবার প্লেয়ারের পাশাপাশি সৌদি আরবের ব্র্য়ান্ড অ্যাম্বাসাডরও হবেন তিনি।