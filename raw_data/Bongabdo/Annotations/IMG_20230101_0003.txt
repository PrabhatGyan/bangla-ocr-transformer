ভারত তথা বিশ্বের জনপ্রিয়তম মেসেজিং অ্যাপ WhatsApp। বিপুল সংখ্যক গ্রাহক থাকার কারণেই বারবার সাইবার প্রতারকদের নিশানায় থাকে এই মেসেজিং প্ল্যাটফর্ম। নতুন নতুন উপায়ে ব্যাঙ্ক অ্যাকাউন্ট ফাঁকা করার ফন্দি-ফিকির নিয়ে হাজির হয় জালিয়াতরা। সম্প্রতি নতুন উপায়ে ফের একবার হোয়াটসঅ্যাপ ব্যবহারকারীদের নিশানা করা হচ্ছে। সন্তান সেজে ভুয়ো অ্যাকাউন্ট থেকে মেসেজ করে টাকা হাতিয়ে নেওয়া হচ্ছে বলে একাধিক রিপোর্টে জানানো হচ্ছে। কী ভাবে চলছে এই প্রতারণা? সম্প্রতি অস্ট্রেলিয়ায় প্রকাশিত রিপোর্টে জানানো হচ্ছে পরিবারের সদস্য সেজে ভুয়ো অ্যাকাউন্ট থেকে মেসেজ পাঠাচ্ছে প্রতারকরা। বিগত 3 মাসে এই জালিয়াতর সংখ্যা কয়েক গুণ বেড়েছে। প্রায় 57 কোটি টাকা অ্যাকাউন্ট থেকে খুইয়েছেন WhatsApp ব্যবহারকারীরা। হোয়াটসঅ্যাপে পরিবারের সদস্য সেজে স্ক্যামাররা মেসেজ পাঠায়। সেখানে নিজের ফোন হারিয়ে ফেলেছে বলে দাবি করা হয়। একবার বিশ্বাস অর্জন করা হয়ে গেলে আর্থিক সাহায্য চাওয়া শুরু হয়। পরিবারের সদস্য অথবা বন্ধু বিপদে পড়েছে ভেবে সাহায্যের হাত বাড়িয়ে দিয়েছেন অনেকেই। কিন্তু আসলে প্রতারকদের অ্যাকাউন্টে টাকা পাঠিয়ে দিচ্ছেন। যদিও ভারতে এখনও এই ধরনের প্রতারণার কোনও খবর সামনে আসেনি। মেসেজের মাধ্যমে প্রিয়জনকে টাকা পাঠানোর আগে সতর্ক হওয়া প্রয়োজন। বিশেষ করে বিপদের কথা জানতে পেরে দ্রুত টাকা না পাঠিয়ে সব সময় ফোনের অপর প্রান্তের মানুষটির পরিচয় যাচাই করে নিন।